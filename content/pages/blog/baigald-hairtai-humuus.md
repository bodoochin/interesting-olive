---
title: lorem-ipsum
subtitle: Австрали улсын Квийнслэнд мужийн уул уурхайн туршлагыг сурвалжилсан нь
date: '2021-06-03'
excerpt: lorem-ipsum
image_alt: lorem-ipsum
thumb_image_alt: lorem-ipsum
seo:
  title: ''
  description: ''
  robots: []
  extra: []
  type: stackbit_page_meta
layout: post
image: images/Rehab-with-horse@2x.jpg
thumb_image: images/Rehab-with-horse@2x.jpg
---
Квийнслэндийн оршин суугчид “Брисбэн 10 жилийн өмнө ийм байгаагүй” гэлцэнэ. Австралийн гурав дахь том метрополитан гэхэд аядуу тайван хот тэртээх жилүүдэд буурал Европыг санагдуулам сонгодог хийц загвартай, намхавтар чулуун барилгатай сэлүүн саруул хот байжээ. Бидний танилцсан Брисбэнд дундад зууны дурсгал дундаас тэнгэр өөд тэмүүлсэн (нэг талаас Азийн баруудыг санагдуулам) геометрийн дүрс, хэлбэртэй шил толин цамхгууд сүндэрлэнэ. Товчхондоо, бидний ярьж шогширдог “супер цикл”-ийг Квийнслэндчүүд ашиглаж чадсаны ул мөр энэ аж.

Квийнслэндийн өрсөлдөгч нь дэлхий. Монгол зөвхөн Хятадын зах зээл дээрх орон зайгаа Австралид алдахгүйн төлөө зовниж суугаа бол энд Квийнслэнд муж л дангаараа дэлхийн нүүрсний хэрэглээний 54 хувийг нийлүүлж байна. Дөрвөн сая хүн амтай энэ муж дэлхийд коксжих нүүрсний нэгдүгээр, Шингэрүүлсэн байгалийн хий болон хар тугалганы хоёрдугаар, цайрын гурав дахь, мөнгө болон бокситын зургаа дахь том нийлүүлэгч бөгөөд зэсийн хувьд 12 дугаарт эрэмбэлэгдэж байна. Тийм боловч Квийнсландын дотоодын нийт бүтээгдэхүүний 7.3 хувь (20.6 тэрбум ам.доллар)-ийг л уул уурхайн бизнес бүрдүүлж байна. Ерөөс Австралийн хөдөө аж ахуй, боловсролын салбар нь эдийн засагт жин дардаг. Квийнслэндэд ч мөн адил. Түвүүмба, Чинчилла зэрэг уул уурхайн бүс нутагт үхрийн аж ахуй ихтэй, хөвөн, эрдэнэ шиш, үр тарианы том том талбай цэлийнэ.

Эндхийн цаг уур халуун дулаан, бүтэн жилийн турш газар тариалан эрхлэх таатай уур амьсгалтай. Тэгээд ч тивийн эрэг дагуух газар нутгуудад лус нүдээ унагажээ. Хөрс нь хатсан үндэс суулгасан ч ургаж мэдэхээр шимтэй юм. Ургах ургахдаа бүр хойтон гэхэд хоёр давхар байшин шиг болчихно. Энэ баян тансаг байгалийн үр шимийг хүртэж байгаа улс хайрлахаас арга үгүй юм.

Тийм ч учраас уул уурхайн тусгай зөвшөөрөл олгох шалгуур өндөр, явц удаан, олборлолтын үеийн хяналт чанга, байцаагчид нь эрх мэдэлтэй, олборлолтын дараа орд газрыг хүлээж авахдаа шаарддаг нөхцөл хатуу. Нүүрсний олборлолт явуулахаар нэгэн компани тусгай зөвшөөрөл авахын тулд зөвхөн баримт бичиг бүрдүүлэх ажил нь долоон жил үргэлжилсэн гэх. Гурван шатны Засгийн газраас бүрдүүлсэн бичиг баримтаа хадгалахад хоёр метр өндөр тавиур хэрэг болжээ. Тийм учраас Австрали дахь уул уурхайн компаниуд урт хугацаанд тогтвортой ажиллах найдвартай төслүүдэд л хөрөнгө оруулдаг.

Тусгай зөвшөөрөл авсны дараагаар үйл ажиллагаа явуулахад ч үргэлж хатуу хяналт дор ажиллана. Хэрэв байгаль орчны дүрэм журам зөрчигдвөл уул уурхайн талбай хариуцсан байцаагч тусгай зөвшөөрлийг нь өчиггүй цуцлах мэдэлтэй. Тиймээс компаниуд ч тийм их цаг хугацаа, хөрөнгө зарцуулчихаад ганц нэг дүрэм зөрчиж бүтэлгүйтэхийг хүсэхгүй Нэг бүтэлгүйтсэн компани Австралид дахин үйл ажиллагаа явуулахад ч хүнд байх болно. Хаа очиж Асвтралид төрийн албан хаагчид нь хэний төлөө ажиллаж, ямар хариуцлага үүрч байгаагаа ухамсарладаг тул авлига өгөх талаар санаад ч хэрэггүй. Транспэрэнси интернэшнлийн индексээр Австрали 2016 онд 79 оноогоор 13 дугаар байрт эрэмбэлэгдэж байна (Монгол Улс 38 оноогоор 87 дугаар байрт). Гэсэн хэдий ч тэд өөрсдийн нь эрэмбэ хойшилж байгаад ихээхэн санаа зовнино (176 улсаас шүү).

Монголоос очсон сэтгүүлчдийн уул уурхайн компаниудаас хамгийн их сонирхон асуудаг нь “Уурхай хаагдсаны дараагаар нөхөн сэргээлт хэрхэн хийх вэ?” гэдэг. Асуух бүрт нэг л хариулттай. Тэд хоорондоо хэлэлцсэн юм шиг “Анх ямар байсан тэр хэвд нь оруулна. Манайд нөхөн сэргээлтийн ажил одоо зэрэгцэн хийгдэж байгаа” гэлцэнэ. Уурхайн талбай дээр очиж, нүдээр харах хүртлээ бүрэн дүүрэн үнэмшихгүй л байлаа. НьюАкландын нүүрсний уурхайгаар зочлохдоо бүр ангайж орхив.

“Ил уурхайн том тогоонуудыг булах боломжгүй” гэж Монголд чихэнд хоногштол сонссон минь энд иртэл “худал” болж таарав. Тэд булаад зогсохгүй, энэ нь хөндөгдөөгүй газар, тэр нь нөхөн сэргээсэн талбай гэж ялгахын аргагүйгээр биологийн нөхөн сэргээлт хийжээ. Энэ бол дэлхийд шинэ туршлага. Бидэнд уул уурхайг сурвалжлах арга зүйд сургаж яваа багш (Квийнслэндийн их сургуулийн Эрдэс баялгийн тогтвортой хөгжлийн институтийн дэд захирал) Робин Эванс, (сэтгүүл зүйн багш) Брюс Вүүллэй нар ч анх удаа ийм зүйл харж байгаагаа хэлж байсан.

Газрын нөхөн сэргээлтийн чанарыг байгаль хамгийн сайн шалгадаг. Өвс ургамлын төрөл зүйл нь өмнөх шигээ байна уу? Ямар зүйлийн амьтад ирж нутагшиж байна вэ? гэдгээс гадна түймэр хамгийн хүнд сорилт болно. Түймрийн дараа тус нөхөн сэргээсэн талбай өөрөө нөхөн төлжиж чадвал тэр жинхэнэ сайн нөхөн сэргээлт болно. “Хэрэв нөхөн сэргээж байгаа талбай нь мал аж ахуйн бүс нутагт байдаг бол малын туурайгаар гишгүүлж сорих хэрэгтэй” хэмээн Квийнслэндийн их сургуулийн Эрдэс баялгийн тогтвортой хөгжлийн институтийн Байгаль орчны төвийн захирал, профессор Дэвид Маллиган ярьсан нь Монголд өлгөн авч хэрэгжүүлүүштэй санаа юм.

Нью-Акландын хувьд өнөөдөр нөхөн сэргээсэн талбай дээрээ махны чиглэлийн үхрийн аж ахуй эрхэлж байна. “Бэлчээрийн талбай нь бусад хөндөгдөөгүй газартай харьцуулахад ямар нэгэн доройтол ажиглагдахгүй байгаа” хэмээн уурхайн менежер Дэвид Одуайр ярьсан юм. Энэ нь нэг талаас профессор Маллиганы хэлсний хэрэгжүүлж байгаа боловч нөгөө талаас бизнес болгон хувиргаж болох гарцыг тэд олж харжээ.

Квийнслэндэд сүүлийн үед их хөрөнгө оруулалт татсан нэг үйлдвэрлэл нь нүүрсний давхаргын метан хийн олборлолт, шингэрүүлэлт. QGC компани 2005 оноос байгалийн хий олборлож эхэлсэн бөгөөд нийт ашиглалтын талбай нь Их Британийн газар нутагтай дүйнэ. Энэ талбайд нийт 2600 цооног, 23 компресс станц, зургаан боловсруулах үйлдвэр бий. Өөрийн гэсэн цахилгаан станцтай. Тус станц хоногт 200 терра жоул цахилгаан үйлдвэрлэж нийслэл Брисбэний хэрэглээний 20 хувийг хангаж байна. Нийт 3500 ажлын байр бий болгож (үүний 40 хувь нь орон нутгийн иргэд) өнгөрсөн хугацаанд Квийнслэндийн төсөвт 4.5 тэрбум, нийт Австралийн хэмжээнд 6.2 тэрбум австрали долларын орлого төвлөрүүлжээ.

Мөн тэд дэлхийд анхны LNG (Liquefed natural gas)-ны үйлдвэрийг барьж ашиглалтад оруулсан компани. Өнөөдөр бидний хэрэглэж буй хийг LPG (Liquefed petroleum gas) гэх бөгөөд LNG нь илчлэг чанараар түүнээс 2.4 дахин, дизель түлшнээс 60 хувь илүү. Түүнчлэн хүлэмжийн хий ялгарал нүүрстэй харьцуулахад 70 хувь бага. Товчхондоо хүн төрөлхтний эрчим хүчний маш баялаг эх үүсвэр.

Гэвч нэг том дутагдал бий. Энэхүү өндөр илчлэгт хийг олборлохын тулд газрын гүн дэх хийг алдуулалгүй хадгалж байдаг усыг хамтад нь ховх сорох ёстой болдог. Энэ нь экосистемд хэрхэн нөлөөлөхийг одоогоор тогтоогоогүй байна. Тэр ус нь юунд ч шууд хэрэглэх боломжгүй, маш их бохирдолтой. Тиймээс тус компани олборлолтоос ялгарсан усыг цэвэршүүлж орон нутгийн тариаланчдад нийлүүлдэг. Харин энэ зуурт өөр нэгэн хий олборлогч компани “Arrow Energy” 30 км-ийн гүнд байгаа тэрхүү усыг олборлосноор байгаль орчинд ямар нөлөө үзүүлэхийг судалсаар буй.

Квийнслэнд мужид Австралийн байгалийн хийн нөөцийн 80 хувь нь бий бөгөөд Австрали даяар тус үйлдвэрлэлд нийт 45 тэрбум австрали доллар (ойролцоогоор 31.5 тэрбум ам.доллар) хөрөнгө оруулж, 18 мянган ажлын байр бий болгожээ.

Квийнслэндэд өнгөрсөн хоёрдугаар сарын байдлаар уул уурхайн салбарт 59 мянган хүн ажиллаж байгаа бөгөөд дам ажлын байр буюу ханган нийлүүлэгч зэрэг бизнесүүдийг оролцуулан тооцвол 180 мянган хүн уул уурхайгаас хамааралтай ажиллаж, амьдарч байна. Тэдний уул уурхайд нааштай ханддагийн учир шалтгаан энэ.

Энд 32 өөр төрлийн ашигт малтмал олборлож, шинэ хөрөнгө оруулалтын 40 хувь нь уул уурхайн салбарт хийгдэж байгаа. Ашигт малтмалын нөөц ашигласны төлбөрт жил бүр хоёр тэрбум австрали доллар төсөвт төвлөрч байгаагийн 75 хувийг нүүрснээс бүрдүүлдэг. Метан хийний гол нөөц, олборлолт хийгдэж буй бүс нутаг Уэстерн Даунс 33 мянган оршин суугчтай. 10-аад жилийн өмнө хэдэн нүүрсний уурхайг үл тооцвол уул уурхай тийм ч их хөгжөөгүй, ажилгүйдэл толгойн өвчин болсон бүс нутаг байжээ.

Харин метан хий олборлож эхэлснээр хүн ам, хөл хөдөлгөөн нэмэгдэж, ажилгүйдэлд санаа зовохоо больсон байна. Бүс нутгийн Иргэдийн хурлын даргын орлогч Эндрю Смит “Метан хийн үйлдвэрлэлийн нөлөө, цар хүрээг нь бид анх төсөөлж чадаагүй. Бидний анхны төсөөллөөс хавьгүй давж гарсан” хэмээн ярьж байлаа.

Монголд жил дамнан үргэлжилсэн уул уурхайн үндэсний сэтгүүлчдийг чадавхжуулах сургалтын сүүлийнх нь буюу дөрөв дэх бүлэг сургалтаар бидний хэдэн сэтгүүлч Квийнслэнд мужийн туршлагатай танилцах завшаан олдсон нь энэ юм. Уг сургалтыг Германы олон улсын хамтын ажиллагааны нийгэмлэгийн Эрдэс баялгийн иж бүрэн санаачилга хөтөлбөрөөс санаачлан, санхүүжүүлж Австралийн Квийнслэндийн их сургууль төслийн гүйцэтгэгчээр ажилласан.

Өргөн уудам нутагтай ч далайн эрэг дээрх нийслэл Брисбэндээ хүн амынх нь тал хувь оршин суудаг, хөдөө талд нь уул уурхай, хөдөө аж ахуй зэрэгцэн оршдог гээд Монголтой ижил төстэй тал олон. Тэдний давуу тал нь олон зууны турш хуримтлуулсан туршлага, алдаж оносноос үлдсэн сургамж л юм. Уул уурхайн баялаг түүхтэй Австрали тивийг сайтар судалж, хамтарвал Монгол Улс тэдний туулсан алдаа бүхнийг давтахгүй зайлсхийж чадах юм
