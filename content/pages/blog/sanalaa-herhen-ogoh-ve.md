---
title: Саналаа хэрхэн өгөх вэ?
subtitle: >-
  Монгол Улсын зургаа дахь Ерөнхийлөгчийг сонгох сонгууль эхэллээ. Саналаа
  өгөхөөс өмнө хүмүүс энэ талаар нэг тунгаагаасай гэж бодсон зүйлээ товчхон
  сийрүүлье.
date: '2021-06-03'
excerpt: lorem-ipsum
image_alt: lorem-ipsum
thumb_image_alt: lorem-ipsum
seo:
  title: ''
  description: ''
  robots: []
  extra: []
  type: stackbit_page_meta
layout: post
---
****

**1.** Юуны өмнө Ерөнхийлөгчийг бие хүн, мундаг хүн гэж бүү хараасай. Хувь хүний манлайлах чадвар, сайхан дуу хоолой, дүр төрх, эрдэм боловсрол, зан чанар тал дээр сонгогч бүр өөрийн гэсэн босготой. Тэгэвч хувь хүн бол төр биш юм. Ерөнхийлөгч бол өөрөө манай нийгмийн тулгын гурван чулуу болсон гол гурван интитуцийн нэг билээ. Ерөнхийлөгчийн тамгын газар, Ерөнхийлөгчийн орон тооны болон орон тооны бус зөвлөхүүд гээд түүний багт хэн байх вэ гэдэг асар чухал санагддаг.  

Энэ баг аливаа төрийн цэвэр ариун байх нөхцөлийг бүрдүүлж, хууль тогтоох, гүйцэтгэх засаглалд хяналт тавьдаг шүүх засаглалыг ганхашгүй, хараат бус байдлыг хангах хариуцлагыг хүлээдэг. Тиймээс түүний тойрон хүрээлэгчид хэн бэ гэдгийг мэдэх нь чухал. Тойрон хүрээлэгчид гэдэгт эхлээд нам, түүн дотор фракц, өмнө нь хамтран ажиллаж байсан гадаад дотоодын төрийн бус байгууллагууд, инфлүйнсрүүд гэх мэт багтана. Тэд Ерөнхийлөгч гэх институцийг байх ёстой хэм хэмжээнд нь ажиллахад сайнаар эсвэл муугаар нөлөөлөх үү гэдгийг таамаглах, бодолцох хэрэгтэй байх.  

**2.** Түүнчлэн тодорхой нийгмийн бүлгийн дэмжлэгийг авч чадаагүй Ерөнхийлөгч чадавхтай байх нь юу л бол. Би хувьдаа Ерөнхийлөгч Х.Баттулга хангалттай олон бүлгийн дэмжлэгийг авч чадаагүй гэж боддог. Түүний Ерөнхийлөгчийн карерын эхэн үед хамгийн том дэмжлэгийг Үндэсний аюулгүй байдлын зөвлөл өгч байсан нь сүүл үед үгүй болсноор тэрээр ямар ч чадавхгүй Ерөнхийлөгч болж хувирсан. Бас түүний дэмжигч иргэд нь Ерөнхий сайд У.Хүрэлсүхийн ч дэмжигч байсан нь нөхцөл байдлыг бүр хүндрүүлсэн.  

Нэр дэвшигч олон бүлэг хүмүүсийн дэмжлэгийг авсан байлаа гээд бас сайн ч гэсэн үг биш. Дэмжиж байгаа тэдгээр бүлэг хүмүүс нь ямар ашиг сонирхлоор нэгдэж байгаа вэ, тэдний ашиг сонирхол таныхтай зөрчилдөж байна уу? гэдэгт санал өгөхөөсөө өмнө та өөрөө хариулах хэрэгтэй.  

**3.** Бас тэргүүн хатагтайн үүргийг умартаж болохгүй. Энэ удаагийн сонгуулиар нэр дэвшигчид гэргийгээ олны анхааралд өртүүлж байгаа нь сайн хэрэг. Тэргүүн хатагтай улс төрийн гэхээсээ нийгмийн идэвх өндөртэй байгаасаа гэж би хүсдэг. Ялангуяа УИХ дахь эмэгтэй гишүүдийн манлайлал сул, жул байгаа өнөө үед нийгмийн идэвхтэй бүсгүйчүүдийг нэгтгэж, уялдуулж, зохион байгуулах, тэднийг найдвартай ар талаар дэмжих санаачилгыг шинэ тэргүүн хатагтай болоод ирээдүйн тэргүүн хатагтай нар маань гартаа аваасай.  

**4.** Эцэст нь Ерөнхийлөгч тодорхой хугацаатай томилогддог. Ялангуяа энэ жилээс хойш Үндсэн хуулийн нэмэлт өөрчлөлттэй холбоотойгоор шинэ ерөнхийлөгчдөд дахин сонгогдох боломжгүй гэдгийг санаарай. Тиймээс ирэх зургаан жилд тэр юуг хийж бүтээж амжуулах вэ гэж бодож сонголт хийх нь зөв санагддаг. Ихэнх улс төрчид, нэр дэвшигчид (Урьд өмнөх сонгуулийн ч) 10-30 жилийн ирээдүйн тухай ярьж байгаа нь амьдрал дээр ярьсан шигээ буух магадлал маш бага.  
