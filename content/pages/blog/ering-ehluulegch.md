---
title: Эринийг эхлүүлэгч
subtitle: >-
  Мобиком корпорацийн 25 жилийн ойгоор Mongolian Economy сэтгүүлд хэвлэгдсэн
  нийтлэл
date: '2016-06-03'
excerpt: >-
  Монголын уран сайхны “Өнөр бүл” киног үе үеийн үзэгчид сайн мэднэ. Гармаа
  сонины газраас залруулга бичиж өгсөн тэр нэг тамгатай нарийхан цаасыг Цэрмаад
  хүргэх гэж ямар их адал явдлыг туулдаг билээ дээ. 1980-аад оны дүр зураг.
  Мобикомоос өмнөх харилцаа холбоо ийм л байсан.
image_alt: lorem-ipsum
thumb_image_alt: lorem-ipsum
seo:
  title: ''
  description: ''
  robots: []
  extra: []
  type: stackbit_page_meta
layout: post
image: images/43787863_2015276355177088_2690968285649829888_n.jpg
thumb_image: images/43787863_2015276355177088_2690968285649829888_n.jpg
---
Бизнест анхдагч байна гэдэг хэн бүрийн зориглох зүйл биш. Анхдагчид бүх эрсдэлийг үүрч, хамгийн түрүүнд сорилтуудтай нүүр тулдаг. Эсрэгээрээ  асуудал, шийдэл нь тодорхойлогдсоны дараа тэдний зассан замыг дагах нь үргэлж эрсдэлгүй, амар хялбар байдаг. Харин анхдагчид үргэлж шинэ санаа, шинэ бүтээгдэхүүнүүд гаргаж, хөгжил дэвшлийг бий болгож байдаг учир тэдний гавьяаг хэн ч булаах боломжгүй.20 жил... Өмнөх зууны төгсгөлд оюутан ахуй насаа үдсэн хүмүүс “Саяхан даа” л гэж хэлнэ. Аймгийн төвд бол гэртээ суурин утастай айл төдий л олон биш. Сумын төвд бол “холбоо” л холыг ойртуулж, хоёрыг учруулна. Улаанбаатарын “Төв шуудан”-д хүмүүс утсаар ярих ээлжээ хүлээнэ, хаалган дээр нь дугаарласан жижиг бүхээг дотроос хэн нэгэн нь “Байна уу, ээж үү?” хэмээх нь сонстоно. Ийн ярилцахын тулд тэд магад долоо хоногийн өмнө шуудангаар захидал илгээн өдөр товлосон биз ээ. Өнөөдөр энэ дүр зургийг мэдэхгүй, төсөөлөхгүй үеийнхэн олон болж.

> Монголын уран сайхны “Өнөр бүл” киног үе үеийн үзэгчид сайн мэднэ. Гармаа сонины газраас залруулга бичиж өгсөн тэр нэг тамгатай нарийхан цаасыг Цэрмаад хүргэх гэж ямар их адал явдлыг туулдаг билээ дээ. 1980-аад оны дүр зураг. Мобикомоос өмнөх харилцаа холбоо ийм л байсан.

Тэр үеэс өнөөг хүртэл Мобиком олон шинэ үйлчилгээний анхдагч байж ирлээ. Үүрэн холбооны  хоёр дахь эрин (2G) гар утаснаасаа мессэж илгээх, гурав дахь үе (3G) дата үйлчилгээ, гар утсаараа дүрсээ харж ярилцах боломжийг анхлан Мобиком зах зээлд нэвтрүүлсэн билээ. Зөвхөн үүнд үндэслэж тус компанийг Монгол Улсад XXI зууны хөгжлийг түүчээлэгч хэмээн нэрийдэхэд ононо уу гэхээс алдахгүй. Үүрэн холбооны үйлчилгээ бий болсноор монголчууд шинэ хурдыг эзэмшсэн. Зөвхөн мэдээлэл дамжуулах тухай биш, хүмүүс секунд ч хоцролгүй мэдээлэл авдаг болсноор цагаа олж зөв шийдвэр гаргаж чадах болсон юм.

Хоёр жилийн өмнө тэд үндэсний гэж хэлж болох цахим мөнгийг хамгийн анх хэрэглээнд нэвтрүүлээд байна. Хэрэглээнээсээ хуримтлуулдаг “Candy” бол Санхүүгийн зохицуулах хорооноос баталгаажсан цор ганц цахим мөнгө юм. Үүгээрээ хэрэглээг урамшуулдаг бусад лояалти үйлчилгээнүүдээс ялгарч чадна. Нэг “чихэр” нэг төгрөгтэй тэнцүү. 20 Саndy-гээр та худгаас 20 литр ус авч болно. Эсвэл гэрийнхээ цахилгааны төлбөрийг хийчихнэ. Цаашлаад “Мобиком”-оос нэгж, “Caffe Bene”-гээс кофе, “Монос”-оос эм гэх мэтчилэн цахим мөнгөөр тооцоо хийдэг үйлчилгээний газрууд, орон нутаг дахь гэрээт борлуулагчидтай төлбөр тооцоо хийх боломжтой болж монголчууд цахим мөнгөний эринд хөл тавиад байна.

Өнгөрсөн хугацаанд Мобиком Корпораци улсын төсөвт 518 тэрбум төгрөгийн татварын орлого хуримтлуулжээ (2015 оны эцсийн дүн). Уул уурхай, түүхий эдийн үнэ цойлсон хэдэн жилийг эс тооцвол улсад төлсөн татварынхаа хэмжээгээр тогтмол “ТОП-5”-д багтаж, өнгөрсөн оны жагсаалтад хувийн хэвшлийнхнээ манлайлсан. Тэдний Монгол Улсын харилцаа холбооны салбар, технологийн дэвшилд хийсэн хөрөнгө оруулалт нь их наядаар хэмжигдэж байна. Үндсэндээ компанийн ашиг эргээд хөрөнгө оруулалтын зардал болдог хэмээн Мобиком Корпорацийн Бүтээгдэхүүн, маркетингийн газрын захирал М.Энхсайхан хэлсэн юм.

Гадаадын хөрөнгө оруулалттай компани учраас хамаг орлогоо гадагш урсгадаг гэх хардалт олны дунд бий. Гэвч үнэн хэрэгтээ гадаадын хөрөнгө оруулалтыг Монголын зах зээлд татаж авчирснаар өнөөгийн амжилтад хүрч, энэ баялгийг бүтээсэн билээ. “Хэрэв ганцаараа хийвэл 100 төгрөг олох ажлыг хамтарч хийснээр орлогоо 120 төгрөг болгож байвал гадаадын хөрөнгө оруулалт хэрэгтэй. Эсрэгээрээ 80 төгрөг болон буурч байгаа бол шаардлагагүй байжээ гэж ойлгож болно” хэмээн М.Энхсайхан захирал тайлбарласан юм. Тэгэхээр Мобикомын хувьд энэхүү хөрөнгө оруулалт нь Монголын ард түмэнд ашгаа өгсөн болох нь харагдаж байна.

Өнөөдөр тус корпораци нийт 1500 гаруй хүнийг ажлын байраар хангаж байна. Тэдний 99% нь Монголын иргэд. Энэ нь магад 1500 монгол айлын орлогын шууд эх үүсвэр болдог гэсэн үг. Корпорацийн хувьд ч ажилтнуудынхаа гэр бүлийг дэмжиж, тэдний нийгмийн асуудлыг шийдвэрлэхэд анхаардаг нь байгууллагын тэргүүн зарчим ажээ. Тухайлбал, шинээр гэр бүл болсон ажилтнуудад 25.5 сая, шинэ хүүхэдтэй болсон ажилтнуудад 46.8 сая, алдарт эхийн I, II одонтой ээжүүдэд 20.2 сая төгрөг олгожээ. Мөн ажилтнуудын жил бүрийн эмнэлгийн үзлэг болон эрүүл мэнд, ослын даатгалд 270 гаруй сая төгрөгийг зарцуулсан байна.

Түүнчлэн дотоодын боловсролын байгууллагуудтай хамтран хагас жил тутамд ажилчдаа сургалтад хамруулж, нарийн мэргэжилтэн, тухайлбал инженерүүдээ гадаадад тэтгэлэгтэйгээр сургадаг аж.

Харин Мобикомын ажилтнуудын бахархал нь хариуцлагаа ухамсарласан, нэр хүндтэй компанийн нэг эд, эс нь байх явдал. Тэр дундаа “Мобиком бол итгэл хүлээсэн компани” гэдэг нь хамгийн чухал.

Мобикомыг шинэ  технологийг нэвтрүүлнэ гэхэд эргэлзэх хүн байдаггүй. Бүр үзэн ядагч нь байсан ч шүү. Хэдийгээр тариф нь үнэтэй гэж зарим нь шүүмжилдэг ч 20 жилийн турш зах зээл дээр тэргүүлэгчийн байр сууриа хадгалсаар л байна. Өнөөдөр Монгол Улсын хүн амын талаас илүү нь тус компанийн үйлчлүүлэгч. Хэрэглэгчдийнхээ тоогоор нийт зах зээлийн 40-өөс илүү хувийг эзэлдэг “Давамгайлагч” гэх статустай. Давамгайлагч тарифаа хэт бууруулбал өрсөлдөгчдөө зах зээлээс шахан гаргаж, монополь болон үлдэнэ. Тиймд Мобикомын үнэ тарифын асуудлыг төрөөс тусгайлан хууль журмаар зохицуулж байдаг аж. Үнэ бол өрсөлдөх чадварын чухал хүчин зүйл. Ийм нөхцөлд ч тэд хэрэглэгчдийнхээ нэгдүгээр сонголт байсаар буйг итгэл даадаг чанар, шинэлэг үйлчилгээтэй нь холбон тайлбарлахаас өөр аргагүй юм.

Ийнхүү Мобиком анх байгуулагдсан нь Монгол Улсад хөгжлийн нэгэн шинэ эрин үеийн эхлэл болсон шигээ, компанийн хөрөнгө оруулалт бүр нь дэлхийн хөгжил дэвшилтэй монголчуудыг мөр зэрэгцэн алхуулах гэсэн агуу зорилго байсаар иржээ.
